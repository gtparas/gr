## Οι πρώτες συσκευές μετακίνησης δείκτη

Στα μέσα της δεκαετίας του 80, κι όσο οι επεξεργαστές γινόντουσαν συνεχώς καλύτεροι και φθηνότεροι,  έγινε μια μικρή επανάσταση στους προσωπικούς υπολογιστές. Ο ανταγωνισμός μεταξύ εταιριών όπως της Apple, της IBM, της Amstrad και της Commodore έριξε τις τιμές των υπολογιστών με αποτέλεσμα να εισβάλουν σε κάθε σπίτι. Αρχικά τα λειτουργικά δεν απαιτούσαν την χρήση του mouse και ο χρήστης έπρεπε να πληκτρολογεί εντολές και να μετακινεί τον κέρσορα με τα βελάκια του πληκτρολογίου, όμως σύντομα αυτό άλλαξε καθώς τα λειτουργικά συστήματα γινόντουσαν όλο και περισσότερο παραθυρικά.

Τα Windows 1.0 κυκλοφόρησαν το 1985 αλλά δεν είχαν να προσφέρουν κάτι περισσότερο από μια μορφή MS-DOS με απλά γραφικά χωρίς μεγάλη επιτυχία. Οι επόμενες εκδόσεις όμως δημιούργησαν την ανάγκη για πιο άμεση διάδραση καθώς μπορούσαν να υπάρχουν πολλά παράθυρα ανοιχτά το ένα πάνω στο άλλο και η μετακίνηση του κέρσορα με τα βελάκια δεν ήταν πλέον αποδεκτή. Οι χρήστες ζητούσαν συσκευές μετακίνησης δείκτη (pointing input devices) και οι εταιρίες είχαν έτοιμη την τεχνολογία από τις αρχές της δεκαετίας του 70, μόνο που τώρα έπρεπε να την κάνουν φθηνή και να την δώσουν στην μαζική αγορά, πράγμα που έγινε.

Το ποντίκι, το trackball και τα mouse pens ήταν τρεις συσκευές βασισμένες στην ίδια τεχνολογία, όπου η περιστροφή της μπίλιας καταγράφεται από τρεις τροχαλίες, έναν οριζόντιο, έναν κατακόρυφο κι έναν διαγώνιο, με την δυνατότητα να υπολογίζουν την διεύθυνση και την ταχύτητα μετακίνησης. Για τον λόγο αυτό, σύμφωνα με την κατηγοριοποίηση των συσκευών μετακίνησης δείκτη, έχουν πολλές περισσότερες ομοιότητες παρά διαφορές. 

Βάσει της κατηγοριοποίησης είναι έμμεσες κι όχι άμεσες καθώς η θέση του δείκτη δεν έχει την ίδια φυσική θέση με την συσκευή, έχουν σχεσιακή κι όχι απόλυτη μετακίνηση εφόσον η κίνηση υπολογίζεται βάση της αρχικής θέσης του δείκτη, ενώ παρέχουν έλεγχο ρυθμού κι όχι έλεγχο θέσης επειδή βασίζονται στην μέτρηση της ταχύτητας και της κατεύθυνσης κι όχι της πραγματικής θέσης. Η μοναδική τους διαφορά είναι ότι οι μεν είναι κινητικές (isotonic) καθώς μετακινείται η συσκευή στον χώρο, και αυτές είναι τα mouse και τα mouse pen, οι δε είναι ισομετρικές καθώς παραμένουν σταθερές, κι αυτά είναι τα trackballs.
